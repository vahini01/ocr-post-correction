Teeta ampe
hushko orushpe
sanrurkese
chinupure hawe
tapan na.
Ikanepeka
tapan hawash orun
ponno hene
eyainu kotom an na.”
sekor hawe-an.
Pirka itak ne
anup ne korka
rui rera ne
akisar-mekka
chitesure,
somo aekottanuno
kepushpe nuye
aki kor an-an.
Somo ka ene
iresu yupi
iresu sapo
katkor kuni
aramu ahi,
otu-nitemkor
ore-nitemkor
ukaerura-an
Iresu yupi
iresu sapo
shisak chiresu
kamui chiresu
iyekarkar wa
ramma kane
katkor kane
okai-an.
Ine-ap-kusu
aun-chisehe
chise-upshor
pirka wa
shiran nankor’a,
tan poro chise
upshor-orke
areka-kashpa.
Shiso-sam ta
kamui kar-pe
poro yoikir
kani shiyop
iresu sapo
yaitemnikor-
eshisuipa aine
oar yairam-komopa
opitta hotke
ki etoro
yupkep-hau kunne
uhautaroise,
rauke mina
rauke chapse
auwesuye.
Hotke-an awa
mokor-po kaiki
aetoranne,
sotki-asam
ampa kamui
iyerikikur
tokpa kane
aman-empok
ampa kamui
iyeranakur
ranke kane
semkorachi
yainu-an,
Shotki-ka ta
taanun toonun
an-an.
Iresu yupi
ene iki-hi
aeikosampa
kepushpe nuye
shirka nuye
akokip-shir-echiu
ramma kane
okai-an awa,
Shinean pa wano
ainu orushpe
anu hawe
ene okaihi:—
”Ishkar kotan
tomari-pa ta
kani rakko
eshinot,
Newa-ampe
Ishkarunkur
nukar wa
ene irenka
sanke-hi :—
’Taan kani rakko
kamui rakko
iki a yakka
aehomatup hene
poro orushpe
akoekari hita
aturen kamui
utar-orkehe
chikohumiyuppa
wa ikore yan!”
Itak-an awa
ainu kusu
uitaknu ya
aturen kamui
utar-orkehe
humetoko
koeninninke
nep humi ka
oararisam.
Tap orowa
ohumsak rera
rera etoko
aiekoshne-
puni kane.
Ine hunak un
omanan aine
aye rok okai
Ishkar kotan
ne kotomkap
ahun-an hine
kani rakko
iyoikir-kurka
aeante-kar.
Tap orowano
teeta hotkep
hushko hotkep
ashikopayar
hotke kosonde
chinki-ka ta
aurekonoye
kotpar-ka ta
aepatchiure
shino mokonno
mokon ruwe
katun kuni
ahorkasuye
an-an awa.
Rapoke ta
peken nisat
kunne nisat
okutekari
iresu yupi
iresu sapo
chiokarpare,
Pirankani kashi
tu kani moreu
re kani moreu
chietomte-kar,
Kani pon moreu
rupne moreu
moreu-tum ta
rente kane.
Tapuk-ka wa
ratki etor
imi noshkike
chikoesaipa
imi noshki wa
ratki etor
imi chinki-hi
chikoetuipa,
Ipishkanike ta
tu kamui imeru
re kamui imeru
chupki yaine
kuroma to ta
iki korkaiki
tokap shukush ne
aeikosanke
ine hunak-oro
kamui-eramanno
ateksaikare
kampe-kurka
aoshipusu.
Kani rakko
ateke-he ta
shinki ekot
rai ruwe-ne ya
shiknu ruwe-ne ya
aerampeutek,
Aeshiyar-pok-
ampa kane,
kamui nish-ka
akorik-oshma
ene ekan ai neno
ohum-saknopo
aewak-shiroro
soyun yakura
yakura kurka
achioranke
oro hapunno
Ekimne toiru
kunne toika
kokunnatara.
Soyun yakura
yakura-ka wa
chikap hopuni
ashikopayar
kamuinish-ka
akorikoshma.
Nep kamuye
ituren rok wa
humash nankor’a
ienkashike
yashkosanu.
Tane eashir
kamui kar kando
ukayekone
semkorachi
tu pase kamui
re pase kamui
humepushpa.
Humash chiki
kanto kotoro
Iyeirpakno
tumpu orun
iresu yupi
iresu sapo
uosakari-uosakari
ipuni kor okai.
Aokai anakne
keshto-an kor
akshinot pon ai
akshinot pon ku
akor wa
chise-upshor
rupne ikushpe
nokan ikushpe
aeyaietoko-
toknatara
aeyaiomina-
ushi kane,
Iresu yupi
iresu sapo
san-cha-ka ta
mina kane
ikurkashike
uwampare
pirkano
emaknatara.
Uokkani kut
earsaineno
atumam-kosaye
Kutune-shirka
shirka-tanne
teshpa kane.
Emush-arke wa
kanna kamui
pinne hike
saikonoye
seppa-rarkan
kokirau-riki-
puni kane;
Emush-arke wa
kanna kamui
matne pito
saikonoye
uhekota wa
not-omare
Shiknu kamui ne
chiewakte;
Shirka noshki ta
kani pon horkeu
kishki kashi
ikohepumpa kusu
ikichi yakka
itukarikepo
koshikerana-
ranke kane
iukohenkotpa.
Katune kane
iyerayappa
sone kusu
hempara neyakka
itukarike
kohepoki-ki kane
okai-an.
Tu sukup-ram-kur
re sukup-ram-kur
aunoshpare
tane ne kusu
semoro poronno
ayaishitom-
nukar kane
an-an.
Yaikota neyakka
pirka-an kotom
atomsam-konna
Shikaye kane
nakke kane
inne kotan
kotan kurkashi
teshnatara.
Kotan rakehe
inne tomakash
tomakash pake
tomakash kese
homar kane
chipiratekka.
Hoshki yap chip
makun masar
akoetaipa,
Osh yap chip
sat-ota kurka
akoetaipa,
Osh yap chip
orepkot kane
shir-an.
Shiyor keutum
ayaikore.
Inkar-an ko
tomari-pa ta
poro shirar an.
Shirar-teksam ta
hemanda ampe
kamui nupeki
makke-makke.
Tampe kusu
or apunno
moire apkashi
akoure-pentok-
kiru kane,
Oman-an wa
inkar-an akusu,
aye rok okai
Shiashurashtep
kani rakko
kani kishki
komaknatara
komeritanke,
mokonno kunip
okkeu maka-
atte kane
mokor kane okai.
Shir-an chiki
apokna pa-pushi
ashikornki
aeyai-pirka-
shitokkere
aeshikari
takne rashu
urutkopoye
tanne rashu
kamuinish-ka
korash-riki-kur-
puni kane,
takne rashu
rash-tum ta
nuinak kane,
Tanne sakma
chitannereupa
takne sakma
chitoikoreupa,
chashikarpe
koturimimse
anramasu
auwesuye.
Tan poro chise
rikun kipipi
ranke kipipi
sep piran kani
chiokarpare
piran kani utur
anukan-nukar
atekerikikur
puni kane,
Otushanashke
oreshanashke
auwenoye
itak-an hawe
ene okahi :—
”Inkar kusu
aturen-kamui
utar-orkehe !
itakan chiki
nu wa ikore!
Ituipap patek
ironnup patek
i-ruetoko
i-ruokake
eoranrani.
Shiran yakka
tan anchikat ta
ratchi apkashi
aki ruwe-ne na,
keeke hetà
chikohummoire
wa ikore yan!
Inan hempar
upushne tumshi
upushne etor
chiekotpa,
Etonrek hawe
hoku kanhau ne
tumshi rek hawe
mat kanhau ne
uwopuk hawe
anramasu
auwesuye.
Tomesan-pech
sanru-konna
komaknatara,
atuiso kurka
maknatara.
Kuromato ta
kunneto ta
iki korkaiki
neto kor chikap
rar-ipe hawe
pepunitara
anramasu
auwesuye.
Episun san ru
otu-ru-shittoku
ore-ru-shittoku
kaipa kane
kiroru kashi
komaknatara.
chiu kar humi
kosepepatki.
Semkorachi
kani rakko
atui-asam ta
ki hoyupu
aitune shiri
op tune shiri
shikopayar.
Aorauki kuni
ayainiukeshte
pishkan-ike
tu ru etoko
re ru etoko
aewak kane
otutek-numtek
oretek-numtek
akosanke-kar.
Kip ne korka
neike huike
atek-kerere
humi ka isam.
Iki-an aine
hushkotoi wano
ikkeu kiroro
montum kiroro
komeritanke
sar-otuima
shiknu kamui ne
shikihi neyakka
inkar kamui
semkorachi
chiewakte
sar-otuima-
anu kane okai:
Shirka-kesh ta
sak kimotpe
kepne tumama
iyeunu,
tu kap-koiriri
re kap-koiriri
tu sakma kunne
re sakma kunne
chishiturpare;
Kisar etopshi
sar-etopshi
numa takusa
chiechotchakar,
akishma humi
yupke rok-pe
rarak konru ne
atekposore
atui-asam
koraoshma.
Aorauki kuni
wenturaisam
aiekote,
iika kashi
ayairarire.
Tapan poro kaparush
kaparush kawa
ar enpuinano
atui asama
akoraoshma
tasa puira
tane eashir
iemakna
tasa puira
ikohetuku,
kaparpe kasa
kasa so kashi
chiu kar humi,
kamui ranke tam
yao usat
reporaye
tu-utursama
naipa kane
otke kane
itak-hau-konna
tununitara
ene okahi :——
”Inkar kusu
aresu kamui
aak-tonoke
moshirkor kamui,
itak-an chiki
pirkano
nu wa ikore.
Ishkar kotan
tomari-upshoro
oash ashuru
eani ne yakka
enu nankon na.
Shomo eoyap he
shimemokkap taa
ene katkor hawe
okai-hi ne?
сhihetarire.
Rāpoke ta
iresu sapo
iresu yupi
nankotchake
euneun
shik ari
iyoikir-kopak un
inrapparappa.
Iresu yupi
wenioyamoktep
ikurkashike
uwampare.
Hushko hotkep
aneieraman
tap koeramno
kani rakko
kamui nupeki
shik-eshitaikip
ine-ap-kusu
iresu yupi
homatu ruwe
kohaita wa
an nankor'a
shiki osoyun
tokikushish
hēse-etok
kunne hene
tokap hene
iepunkine
ruwe-ne noine
poro ape are wa
hekota rok wa
uweneusar
kor okai.
Inkar ne wa
akip ne korka
ine-ap-kusu
arushka wa
humash nanker’a
tu wen-puri nak
re wen-puri nak
aenankashike
koniunatara.
Tokap re ko
kunne rerko
chiukopishki
iwan rerko
imakake ta
iresu yupi
shikirmampa-an.
Korka,
oar ponno ka
mokor kishkish
ka isam.
Tomotawenko
sotki-ka ta
oserum-sakno
ahopuni-terke
hotke kosonde
upshoro wa
aatusa-numi
soine-an.
Ierupshike ta
ami kosonde
poro konniki
auina wa
ashikurkasam-
opirasa.
Inkar-an ko
kani kosonde
kotpar-ka ta
chinki-ka ta
sep pirankani
