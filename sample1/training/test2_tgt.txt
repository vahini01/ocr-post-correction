koeshikari
chiash-tushtekka
chiash-rupushka
shomo setak
okai rok hine
yaipa-piroro
eitak hawe
ene okahi:-
“Usaine tap sui
shīran ruwe
aoyamokte na.
Heru ashur
anu yakka
ahomap tap ne
kani rakko
ne awa,
Nekonan ne kusu
repun chikoikip ne wa
yaikata ek wa
kamui ewaki
yoikir-ka ta
anu wa
ene shirani
tampe ne ya?
Saure ampe
aurepekare
soine-an,
mosem-tuyor
aoshikiru
Soiwasamma
aoshiraye.
Iyainumare
ra ta hene?
ireshpa-an ruwe
ne kuni aramu awa
tapan hekai chish
chiekanto-oro
soipa kane
hekai chish tapka ta
kani chise
kani chashi
uworeroshki
chise soikehe
komaknatara.
Tapan chashi
rikun oppui
ranke oppui
chikappo-sui ne
chiupekare,
tanne rashu
etoro hawe
mishrototke aine
iresu sapo
hopuni wa
purai rapte
koeramno
iyoikir-ka wa
kani rakko
kamui nupeki
chise-upshor
emakkosanu.
Iresu sapo
homatu-ruipe
Shik-nuyanuya
inkan-ruwe-konna
chainatara.
katune kane
iyokunnure
nep ne kusu
katun ruwe
aeraman.
Rapoke ta
iresu yupi
sotki-ka ta
