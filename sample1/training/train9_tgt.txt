Teeta ampe
hushko orushpe
sanrurkese
chinupure hawe
tapan na.
Ikanepeka
tapan hawash orun
ponno hene
eyainu kotom an na.”
sekor hawe-an.
Pirka itak ne
anup ne korka
rui rera ne
akisar-mekka
chitesure,
somo aekottanuno
kepushpe nuye
aki kor an-an.
Somo ka ene
iresu yupi
iresu sapo
katkor kuni
aramu ahi,
otu-nitemkor
ore-nitemkor
ukaerura-an
kanna not-kewe
pokna not-kewe
chiekasure
shiknu kamui ne
shiktumke
kunaipetum ne
shirka-kese
koyaiewakte
akut-pok-echiu,
Kaparpe kasa
kasa so kashi
upush ne etor
chiekotpa.
kasa rantupepi
ayaisannanka-
yuppa kane.
Ikor-nupek
tomi-nupek
tokap shukush ne
chise-upshor
komaknatara.
Omaninumpe
paye-ruwe-konna
rupa etomne
Iresu yupi
iresu sapo
shisak chiresu
kamui chiresu
iyekarkar wa
ramma kane
katkor kane
okai-an.
Ine-ap-kusu
aun-chisehe
chise-upshor
pirka wa
shiran nankor’a,
tan poro chise
upshor-orke
areka-kashpa.
Shiso-sam ta
kamui kar-pe
poro yoikir
kani shiyop
koeshikari
chiash-tushtekka
chiash-rupushka
shomo setak
okai rok hine
yaipa-piroro
eitak hawe
ene okahi:-
“Usaine tap sui
shīran ruwe
aoyamokte na.
Heru ashur
anu yakka
ahomap tap ne
kani rakko
ne awa,
Nekonan ne kusu
repun chikoikip ne wa
yaikata ek wa
kamui ewaki
yoikir-ka ta
anu wa
ene shirani
tampe ne ya?
Saure ampe
iresu sapo
yaitemnikor-
eshisuipa aine
oar yairam-komopa
opitta hotke
ki etoro
yupkep-hau kunne
uhautaroise,
rauke mina
rauke chapse
auwesuye.
Hotke-an awa
mokor-po kaiki
aetoranne,
sotki-asam
ampa kamui
iyerikikur
tokpa kane
aman-empok
ampa kamui
iyeranakur
ranke kane
semkorachi
yainu-an,
Shotki-ka ta
taanun toonun
an-an.
Iresu yupi
ene iki-hi
aeikosampa
kepushpe nuye
shirka nuye
akokip-shir-echiu
ramma kane
okai-an awa,
Shinean pa wano
ainu orushpe
anu hawe
ene okaihi:—
”Ishkar kotan
tomari-pa ta
kani rakko
eshinot,
Newa-ampe
Ishkarunkur
nukar wa
ene irenka
sanke-hi :—
’Taan kani rakko
kamui rakko
aurepekare
soine-an,
mosem-tuyor
aoshikiru
Soiwasamma
aoshiraye.
Iyainumare
ra ta hene?
ireshpa-an ruwe
ne kuni aramu awa
tapan hekai chish
chiekanto-oro
soipa kane
hekai chish tapka ta
kani chise
kani chashi
uworeroshki
chise soikehe
komaknatara.
Tapan chashi
rikun oppui
ranke oppui
chikappo-sui ne
chiupekare,
tanne rashu
iki a yakka
aehomatup hene
poro orushpe
akoekari hita
aturen kamui
utar-orkehe
chikohumiyuppa
wa ikore yan!”
Itak-an awa
ainu kusu
uitaknu ya
aturen kamui
utar-orkehe
humetoko
koeninninke
nep humi ka
oararisam.
Tap orowa
ohumsak rera
rera etoko
aiekoshne-
puni kane.
Ine hunak un
omanan aine
aye rok okai
Ishkar kotan
ne kotomkap
Ekimne toiru
kunne toika
kokunnatara.
Soyun yakura
yakura-ka wa
chikap hopuni
ashikopayar
kamuinish-ka
akorikoshma.
Nep kamuye
ituren rok wa
humash nankor’a
ienkashike
yashkosanu.
Tane eashir
kamui kar kando
ukayekone
semkorachi
tu pase kamui
re pase kamui
humepushpa.
Humash chiki
kanto kotoro
Iyeirpakno
tumpu orun
iresu yupi
iresu sapo
uosakari-uosakari
ipuni kor okai.
Aokai anakne
keshto-an kor
akshinot pon ai
akshinot pon ku
akor wa
chise-upshor
rupne ikushpe
nokan ikushpe
aeyaietoko-
toknatara
aeyaiomina-
ushi kane,
Iresu yupi
iresu sapo
san-cha-ka ta
mina kane
ikurkashike
uwampare
pirkano
emaknatara.
Uokkani kut
earsaineno
atumam-kosaye
Kutune-shirka
shirka-tanne
teshpa kane.
Emush-arke wa
kanna kamui
pinne hike
saikonoye
seppa-rarkan
kokirau-riki-
puni kane;
Emush-arke wa
kanna kamui
matne pito
saikonoye
uhekota wa
not-omare
Shiknu kamui ne
chiewakte;
Shirka noshki ta
kani pon horkeu
kishki kashi
ikohepumpa kusu
ikichi yakka
itukarikepo
koshikerana-
ranke kane
iukohenkotpa.
Katune kane
iyerayappa
sone kusu
hempara neyakka
itukarike
kohepoki-ki kane
okai-an.
Tu sukup-ram-kur
re sukup-ram-kur
aunoshpare
tane ne kusu
semoro poronno
ayaishitom-
nukar kane
an-an.
Yaikota neyakka
pirka-an kotom
atomsam-konna
Shikaye kane
nakke kane
inne kotan
kotan kurkashi
teshnatara.
Kotan rakehe
inne tomakash
tomakash pake
tomakash kese
homar kane
chipiratekka.
Hoshki yap chip
makun masar
akoetaipa,
Osh yap chip
sat-ota kurka
akoetaipa,
Osh yap chip
orepkot kane
shir-an.
Shiyor keutum
ayaikore.
Inkar-an ko
tomari-pa ta
poro shirar an.
Shirar-teksam ta
hemanda ampe
kamui nupeki
makke-makke.
Tampe kusu
or apunno
moire apkashi
akoure-pentok-
kiru kane,
Oman-an wa
inkar-an akusu,
aye rok okai
Shiashurashtep
kani rakko
kani kishki
komaknatara
komeritanke,
mokonno kunip
okkeu maka-
atte kane
mokor kane okai.
Shir-an chiki
apokna pa-pushi
ashikornki
aeyai-pirka-
shitokkere
aeshikari
etoro hawe
mishrototke aine
iresu sapo
hopuni wa
purai rapte
koeramno
iyoikir-ka wa
kani rakko
kamui nupeki
chise-upshor
emakkosanu.
Iresu sapo
homatu-ruipe
Shik-nuyanuya
inkan-ruwe-konna
chainatara.
katune kane
iyokunnure
nep ne kusu
katun ruwe
aeraman.
Rapoke ta
iresu yupi
sotki-ka ta
takne rashu
urutkopoye
tanne rashu
kamuinish-ka
korash-riki-kur-
puni kane,
takne rashu
rash-tum ta
nuinak kane,
Tanne sakma
chitannereupa
takne sakma
chitoikoreupa,
chashikarpe
koturimimse
anramasu
auwesuye.
Tan poro chise
rikun kipipi
ranke kipipi
sep piran kani
chiokarpare
piran kani utur
anukan-nukar
atekerikikur
puni kane,
Otushanashke
oreshanashke
auwenoye
itak-an hawe
ene okahi :—
”Inkar kusu
aturen-kamui
utar-orkehe !
itakan chiki
nu wa ikore!
Ituipap patek
ironnup patek
i-ruetoko
i-ruokake
eoranrani.
Shiran yakka
tan anchikat ta
ratchi apkashi
aki ruwe-ne na,
keeke hetà
chikohummoire
wa ikore yan!
Inan hempar
upushne tumshi
upushne etor
chiekotpa,
Etonrek hawe
hoku kanhau ne
tumshi rek hawe
mat kanhau ne
uwopuk hawe
anramasu
auwesuye.
Tomesan-pech
sanru-konna
komaknatara,
atuiso kurka
maknatara.
Kuromato ta
kunneto ta
iki korkaiki
neto kor chikap
rar-ipe hawe
pepunitara
anramasu
auwesuye.
Episun san ru
otu-ru-shittoku
ore-ru-shittoku
kaipa kane
kiroru kashi
komaknatara.
komeritanke
sar-otuima
shiknu kamui ne
shikihi neyakka
inkar kamui
semkorachi
chiewakte
sar-otuima-
anu kane okai:
Shirka-kesh ta
sak kimotpe
kepne tumama
iyeunu,
tu kap-koiriri
re kap-koiriri
tu sakma kunne
re sakma kunne
chishiturpare;
Kisar etopshi
sar-etopshi
numa takusa
chiechotchakar,
par-etoko
hoshki kusu
ene shirani
tampe ne ya?
pokasampe ka
ayainiukeshte kusu
aak-tonoke
moshirkor kamui
aepunkine wa
keshto ape-are-an wa
okai-ani an yakka
mokor-erai-an awa
rapoke ta ne wa
tan rakko ek wa
ene shir-an-i ta an!
Hetak aak-tonoke
utarorke,
hopumpa wa
inkar yan!
Nekona
aesannyō ko
pirkap ta an?" ari
iresu yupi
hawe-an ruwe-ne.
Eirpakno
akishma humi
yupke rok-pe
rarak konru ne
atekposore
atui-asam
koraoshma.
Aorauki kuni
wenturaisam
aiekote,
iika kashi
ayairarire.
Tapan poro kaparush
kaparush kawa
ar enpuinano
atui asama
akoraoshma
tasa puira
tane eashir
iemakna
tasa puira
ikohetuku,
kaparpe kasa
kasa so kashi
chiu kar humi,
kamui ranke tam
сhihetarire.
Rāpoke ta
iresu sapo
iresu yupi
nankotchake
euneun
shik ari
iyoikir-kopak un
inrapparappa.
Iresu yupi
wenioyamoktep
ikurkashike
uwampare.
Hushko hotkep
aneieraman
tap koeramno
kani rakko
kamui nupeki
shik-eshitaikip
ine-ap-kusu
iresu yupi
homatu ruwe
kohaita wa
an nankor'a
shiki osoyun
tokikushish
hēse-etok
kunne hene
tokap hene
iepunkine
ruwe-ne noine
poro ape are wa
hekota rok wa
uweneusar
kor okai.
Inkar ne wa
akip ne korka
ine-ap-kusu
arushka wa
humash nanker’a
tu wen-puri nak
re wen-puri nak
aenankashike
koniunatara.
Tokap re ko
kunne rerko
chiukopishki
iwan rerko
imakake ta
iresu yupi
noshpa-a yakka
kishma eaikap.”
ari an asur
seta, orpeka
chikap orpeka
annu ike,
Chiku wakka
kamka oshma
sem kisashke
aniyekote
irushka-an.
Nep pitoho
rakko ne yaikar wa
Ishkar kotan
koshikamuinere hawe
irushka keutum
ayaikore.
Anan awa
iresu yupi
shinean to ta
nep ka ye
rusui noine
repo usat
yaoraye
